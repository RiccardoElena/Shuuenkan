---
title: "Milano capitale del Kendo mondiale"
subtitle: "Reportage dal 19° Campionato Mondiale di Kendo"
date: "04-12-2023"
src: ""
imgHeight: "720"
imgWidth: "1080"
alt: "Buddha Todaiji"
author: "Claudio Regoli"
---

**Per quattro giorni, dal 4 al 7 luglio**, al Pala-Unipol di Assago, si è svolta a Milano la **19ª edizione dei Campionati Mondiali di Kendo**, dopo sei anni, essendo l’edizione precedente stata annullata per la pandemia. Il coronamento di oltre un anno di organizzazione da parte di un comitato apposito, che ha provveduto a tutte quelle cose che sembrano banali, ma che formano la base di una manifestazione di successo.

Oltre mille persone, tra squadre, allenatori e ufficiali di gara, sono arrivate per questo appuntamento a Milano, con la partecipazione di **62 nazioni**, tra cui, per la prima volta, *Ucraina* e *Uruguay*. Guardando i tabelloni di partecipazione, non si può non notare che, per ragioni storiche, la Cina era presente, oltre che con la squadra della Cina Popolare, anche con altre due compagini: *Macao* e *Hong Kong*, mentre le *Hawaii*, che pure fanno parte degli USA, avevano una squadra propria. La rappresentativa più ridotta era quella del **Lussemburgo**.

## L’Italia e la competizione

L’Italia era presente con una squadra giovane, ottimamente preparata dagli allenatori **Lancini**, **Ma** e **Mandia**.  
Dopo i discorsi inaugurali e lo schieramento degli atleti dietro i loro vessilli nazionali, e l’inno di questi campionati, *"Le stagioni della pace"* composto da Alessandro Molinari, noto compositore e anche sesto dan, cantato dal baritono Chingari, il giovedì è stato dedicato agli **individuali femminili**.

**203 atlete** hanno dovuto affrontarsi in pool da cui emergeva una sola, riducendo così le atlete in gara a 64, da cui si proseguiva con eliminazione diretta. Purtroppo, delle italiane, solo *Sofia Niba* è emersa dalle pool, per perdere all'incontro successivo con la forte francese *Guiadarrama*.

Ai quarti di finale erano rimaste solo atlete di origine orientale, con l’australiana *Kishikawa* e la canadese *Park* successivamente eliminate. Semifinale tutta giapponese, con la finale disputata tra *Kondo* e *Suenaga*, con la prima che vinceva il Campionato.

## Le eliminatorie a squadre

Il secondo giorno era dedicato alle eliminatorie delle **squadre femminili** e **maschili**. Se nel kendo si combatte uno contro uno, duelli, non battaglie, nelle competizioni a squadre vi è anche l'elemento strategico della disposizione delle atlete. Sono le competizioni che fanno realmente capire il livello di una nazione.

Nelle squadre femminili, **Giappone** e **Corea** erano in pool da quattro, che permettevano il passaggio di due squadre, per cui, oltre alle due teste di serie, uscivano anche **Francia** e **Hong Kong**. L’Italia usciva dalla pool sconfiggendo *Filippine* e *Portogallo*.

Si passava poi alle eliminatorie maschili, **60 squadre** divise in pool da tre e da quattro, da cui ne sarebbero uscite sedici che avrebbero poi terminato domenica. Tra queste, oltre alle prevedibili Giappone, Francia, USA, Corea, Brasile, Canada e Australia, anche un agguerritissimo **Messico** e una valente squadra del piccolo **Montenegro**. Purtroppo, l’Italia ha dovuto cedere il posto alla forte squadra USA.

## La giornata degli individuali maschili

Il terzo giorno è stato dedicato agli **individuali maschili**: **242 contendenti** in pool di tre o quattro, che li riducevano a 64. Degli italiani, *Sozzi* è stato battuto dal coreano *Jeong*, *Niba*, fratello di Sofia (entrambi nipoti di un insegnante di Kendo giapponese), ha dovuto inchinarsi al giapponese *Kimura*, che poi è arrivato in semifinale battendo, nel cammino, anche l’ultimo coreano *Kim*. Il giapponese *Hoshino*, che poi arriverà in finale, ha battuto il coreano *Kwon* con due splendidi *kote* (colpo al polso), e *Bussi* ha dovuto cedere all’americano *Wang*. Solo *Manzella* è emerso dalle pool per poi cedere di fronte all’hawaiano *Fukutomi* per due *men* (colpo alla testa) a uno.

Molti sono stati gli incontri interessanti, anche se risultava difficile scegliere quali seguire tra i sei campi di gara, compito reso più difficile dai tabelloni, che erano in continuo ritardo, quando funzionavano, a causa di un programma complicato.

**Molti gli incontri d'interesse**, come quello tra l’israeliano *Kaplan*, che vincerà contro il singaporense *Ngo*, entrambi combattenti in *jodan*, ossia con la guardia alta. Il francese *Nakabayashi* ha vinto sul brasiliano *Fukumitsu* e il polacco *Lorenc* ha battuto l’americano *Wang* durante il prolungamento dell’incontro con un colpo alla testa.

Negli ottavi di finale, *Kimura* ha incontrato il coreano *Kim* in un incontro infuocato, in cui Kimura ha segnato per primo con un *hiki dō* (colpo al ventre arretrando), per ricevere subito dopo un colpo alla testa da parte del coreano. Kimura ha quindi chiuso l’incontro con un colpo *men* alla testa, abbastanza contestato da una parte del pubblico, che sosteneva ci fosse stato prima un colpo d’incontro al polso da parte di *Kim*.

Le semifinali si sono svolte tra soli giapponesi, con spettacolari incontri di alto livello tecnico. È stato forse il momento più spettacolare di questi campionati, con *Matsusaki* che ha vinto *Kimura*, segnando il primo *men*, prendendo un *dō* e finendo con un altro *men*, arrivando quindi alla finale con *Ichihiro*, che aveva battuto *Ohira*. La finale ha dovuto subire dei prolungamenti, visto che nessuno aveva marcato un’azione valida, fino a che *Hoshiko* ha vinto con un *men* arretrando.

## Le finali a squadre femminili e maschili

Il giorno successivo, la **squadra femminile giapponese**, soprannominata dal pubblico *“l’aggraziato tsunami”*, ha proseguito la sua corsa irrefrenabile, battendo per 5 a 0 prima l’Ungheria e poi la valida squadra italiana, con l’Australia che batteva Taipei (che prima aveva vinto sulla Cina Popolare) e la Corea che batteva Belgio e Olanda. Il Canada doveva cedere alla squadra USA, molto fisica, che, come quella maschile, usava una brutta ma efficace tecnica di mangiare la distanza agli avversari.

Molto combattuta la semifinale tra USA e Corea, terminata in pareggio e quindi con un incontro di spareggio. La Corea sceglieva *Choi*, mentre tutta la squadra americana indossava la maschera per non svelare fino all’ultimo la prescelta, che alla fine è stata *Matsumoto*. Un incontro molto combattuto, con l’americana che rompeva in un corpo a corpo lo *shinai* della coreana. Il combattimento necessitava di un prolungamento, durante il quale la coreana vinceva con un colpo al polso. Intanto, il Giappone eliminava una valida Australia. La finale tra Giappone e Corea era estremamente combattuta, ma finiva con il Giappone che vinceva per tre punti già al quarto incontro, con il quinto vinto da *Watanabe* con un *men* da lontano, giudicato uno dei migliori del torneo.

Il torneo a squadre maschile andava più o meno allo stesso modo, con la Corea che in semifinale batteva la fisica squadra USA e il Giappone che vinceva su una forte squadra francese, che si dimostrava ancora una volta tra le più forti al mondo.  
Ecco quindi la finale tra **Corea e Giappone**, per molti il momento più importante di questi campionati. Purtroppo, un incontro guidato da un arbitro non completamente all’altezza, che interrompeva inutilmente gli incontri.

*Il parere degli esperti è che gli incontri di finale andrebbero gestiti da arbitri giapponesi ottavi dan, in possesso di un’esperienza e di un’autorità incontestabili.*

Il primo incontro è stato vinto per un punto da *Hoshino*, che il giorno prima aveva vinto gli individuali. Il secondo incontro, al limite della rissa, vedeva *Matsusaki* segnare uno dei colpi *men* più belli del torneo, vincendo per uno a zero. Il terzo incontro era decisivo, con *Kusano*, che combatteva in guardia alta, e *Park*. Il coach della Corea ha emesso una protesta ufficiale perché Kusano, mentre era in difficoltà, ha alzato la mano chiedendo l’interruzione dell’incontro. L’arbitro ha dato il fermo e contemporaneamente il coreano ha colpito con un *men*. Kusano chiedeva di aggiustarsi la maschera, e la protesta è finita in nulla di fatto, ma aveva cambiato qualcosa, perché subito dopo il coreano ha segnato un *dō* arretrando e poco dopo ha colpito *men* in contrattacco vincendo l’incontro. Il quarto incontro vedeva il coreano segnare per primo con un *men*, ma *Takenouchi* alzava il ritmo, pareggiando con un *kote* e poi vincendo con un esplosivo *men* radente, conquistando la vittoria per il Giappone. L’ultimo incontro tra *Ando* e *Kim*, estremamente combattuto, finiva in un pareggio zero a zero. **Il Giappone era ancora una volta campione del mondo.**

## Conclusione e commenti

Un commento di **Donatella Castelli**, settimo dan italiano, con incarichi in campo europeo e internazionale, fa notare che, sebbene meno grande, la superiorità del Giappone, che ha inventato questa disciplina, e della Corea, che la pratica intensamente da molto tempo, è ancora presente. D’altra parte, ci si attende una partecipazione più estesa con altre nazioni che vorranno partecipare. Ecco quindi la proposta di limitare la partecipazione agli individuali a tre atleti per nazione, in modo che alle semifinali necessariamente sia presente un atleta non giapponese, elemento sia di crescita che di maggiore interesse agonistico.

I **19° Campionati del Mondo di Kendo** sono quindi terminati con lo schieramento di tutti gli atleti e le premiazioni di rito. I prossimi Campionati si terranno tra tre anni a Tokyo.
