---
title: "Appunti di Kendo di Furunekko: Ashi Sabaki"
subtitle: "La posizione e gli spostamenti dei piedi"
date: "13-09-2024"
src: "furunekko-ashi-sabaki.png"
imgHeight: "720"
imgWidth: "1080"
alt: "Ashi Sabaki"
author: "Furunekko"
---

Buongiorno. Alcuni sanno chi sono. Ho scelto di usare questo vecchio pseudonimo per poter esprimere le mie idee in piena libertà.

Cominciamo con il vecchio adagio:

> Non con le braccia, con le gambe. Non con le gambe, con le anche. Non con le anche, ma con il cuore.

Questo spiega come occorre muoversi. Cominceremo quindi con le fondamenta: i piedi.

## Ashi Haba: la posizione dei piedi

I piedi vanno tenuti a una distanza di una larghezza (una larghezza e mezzo se si è grandi o corpulenti) e paralleli. Dai piedi paralleli, tenuti a questa distanza, si farà un passo avanti col destro. Come risultato, il piede sinistro si solleverà leggermente.

**L’altezza non ha importanza**; anzi, tenendolo basso si potrà dare una spinta maggiore. I più esperti (e anziani) lo terranno appena alzato, tanto da far passare sotto solo un foglio di carta.

Questa posizione dei piedi è chiamata **Ashi haba** (**足幅**) ed è quella che occorre tenere il più possibile; da essa si parte per ogni azione, ed è quella a cui occorre tornare sempre.

Da questa posizione si possono eseguire i vari spostamenti, **Ashi sabaki** (**足捌き**).

## Ashi Sabaki: gli spostamenti

### Okuri Ashi

Lo spostamento principale è quello detto **okuri ashi** (**送り足**), in cui si sposta per primo il piede più vicino alla direzione in cui si vuole andare, quindi il destro andando avanti, il sinistro arretrando, con vari aggiustamenti, e riprendendo poi **Ashi haba** con l’altro piede. **Okuri ashi** è il passo da usare quando si è vicini all’avversario e *ci si accinge a schermire*.

### Ayumi Ashi

Altro spostamento è **ayumi ashi** (**歩み足**), che si usa quando si è fuori distanza. Si tratta della *camminata normale* alternando i piedi, che tuttavia vanno quasi strisciati (come in **okuri ashi**) tenendo le anche ferme.

### Tsugi Ashi

Un ulteriore tipo di passo è **tsugi ashi** (**継ぎ足**), in cui il piede più lontano dalla direzione in cui si vuole andare viene avvicinato al piede più vicino che poi avanza. *Da usare con cautela*.

### Fumikomi Ashi

Infine, **fumikomi ashi** (**踏み込み足**) è il passo che si compie quando si sferra l’attacco: come **okuri ashi**, ma col piede che avanza maggiormente, alzandosi (di poco) e *battendo al momento del colpo*, come se si salisse un gradino o si volesse superare un ruscello.

## Conclusioni

Il segreto di tutti questi spostamenti è che debbono venire eseguiti coi piedi ma ***partono dalle anche***.
